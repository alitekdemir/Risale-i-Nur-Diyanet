<div class="entry-content">
<p><strong>Medine-i Münevvere’de bulunan mühim bir âlimin, Risale-i Nur hakkında yazdığı bir manzumesidir.</strong></p>
<h5>Gönüller Fatihi Büyük Üstada</h5>
<p>Nuruyla bütün gönlümü fetheyleyen üstad</p>
<p>Gönlüm seni, kudsî heyecanlarla eder yâd</p>
<p>İlhamıma can geldi beraet haberinle</p>
<p>Mü’minleri şâd eyleyen ulvi zaferinle</p>
<p>Sıyrıldı ufuklardan o kasvetli bulutlar</p>
<p>Göklerde melekler, bu büyük bayramı kutlar</p>
<p>Milyonların imanını kurtardı cihadın</p>
<p>Par par yanar imanlı gönüllerdeki yâdın</p>
<p>Coşturmada imanları, binlerle vecizen</p>
<p>Tarihini kudsî heyecanlarla süzerken</p>
<p>İlhamımı mest etti tecella-yı cemalin</p>
<p>“Fatih” gibi rehberleri andırmada halin</p>
<p>Dağlar gibi sarsılmadın, en korkulu günlerde</p>
<p>Her anı ölümler dolu tazyikin önünde</p>
<p>Dünyalara dehşet salıyor sendeki iman</p>
<p>Sarsılmayan imanına düşman bile hayran</p>
<p>Rehber sana zira “Yüce Peygamberimiz”dir</p>
<p>Ölmez eserin: Gençliğe gösterdiğin izdir</p>
<p>Kur’an-ı Kerîm’in ezelî feyzine erdin</p>
<p>İnsanlığa, iman ve kemal dersini verdin</p>
<p>Ey başlara cennetlerin ufkundan inen taç</p>
<p>Âlem senin irfanına, irşadına muhtaç</p>
<p>Derya gibi nurlar taşıyor her eserinden</p>
<p>“Allah”a giden Nurcuların rehberisin sen</p>
<p>Milyonları derya gibi coşturmada “Sözler”</p>
<p>Cennetteki âlemleri seyretmede gözler</p>
<p>Hikmet dolu her cümlede, Kur’an’daki nur var</p>
<p>Her lem’ada, bin bir güneşin huzmesi çağlar</p>
<p>“Nur yolcusu” insanlığa örnek olacaktır</p>
<p>Kudsî heyecanlarla, gönüller dolacaktır</p>
<p>Mefkûresi, günden güne erdikçe kemale</p>
<p>Gark olmada iç âlemi, en tatlı visale</p>
<p>Coştukça denizler gibi kalbindeki iman</p>
<p>Bin ders-i hakikat veriyor ruhuna Kur’an</p>
<p>Âzadedir İslâm’ı saran tehlikelerden</p>
<p>Davası temiz çünkü siyasî lekelerden</p>
<p>Her hamlesinin kuvve-i kudsiyesi vardır</p>
<p>Vicdanları mest eyleyen ulvi sesi vardır</p>
<p>Aşkın ezelî sırrına erdikçe gönüller</p>
<p>Yer yer donatır ufkunu sevda dolu renkler</p>
<p>Bir ülkeyi baştan başa fetheyledin ey Nur</p>
<p>Nurun olacaktır, bütün insanlığa düstur</p>
<p>Kur’an seni teyid ediyor mu’cizelerle</p>
<p>Ey şanlı gönül fatihi hiç durmadan ilerle</p>
<p>Tarih-i hayatın doludur hârikalarla</p>
<p>Hiç sönmeden âlemde güneşler gibi parla</p>
<p>Manzume-i şemsiyeyi temsil ediyorsun</p>
<p>Heybetli fezalarda hız almış gidiyorsun</p>
<p>İmanlı nesiller seni takip edecektir</p>
<p>Yıllarca, asırlarca peşinden gidecektir</p>
<p>Tarihi aşarken sen o iman dolu hızla</p>
<p>Milyonları aşmış bütün evlatlarınızla</p>
<p>Birden açılır ruhuma esrarlı bir âlem</p>
<p>Vasfeyleyemez aşkımı, şiirimdeki nâlem!</p>
<p><strong>Ali Ulvi</strong></p>
<p>***</p>
<p> </p>
<p>(Bu mektup, on iki sene evvel yazılmış ve Sikke-i Tasdik-i Gaybî mecmuasında dercedilmiş bir mektuptan bir parçadır.</p>
<p>Risale-i Nur’un bu vatan ve millete kazandırdığı büyük ve çok mukaddes iki neticeyi beyan etmesi, filhakika aynen bu iki neticenin tezahürü bu memlekette ve âlem-i İslâm’da görülmüş olması dolayısıyla bu mektup çok ehemmiyetlidir.)</p>
<p>بِاسْمِهٖ سُبْحَانَهُ</p>
<p>Risale-i Nur, bu mübarek vatanın manevî bir halâskârı olmak cihetiyle; şimdi iki dehşetli manevî belayı def’etmek için matbuat âlemi ile tezahüre başlamak, ders vermek zamanı geldi veya gelecek gibidir zannederim.</p>
<p><strong>O dehşetli beladan birisi:</strong> Hristiyan dinini mağlup eden ve anarşiliği yetiştiren, şimalde çıkan dehşetli dinsizlik cereyanı bu vatanı manevî istilasına karşı Risale-i Nur, bir sedd-i Zülkarneyn gibi bir sedd-i Kur’anî vazifesini görebilir.</p>
<p><strong>İkincisi:</strong> Âlem-i İslâm’ın bu mübarek vatanın ahalisine karşı pek şiddetli itiraz ve ittihamlarını izale etmek için matbuat lisanıyla konuşmak lâzım gelmiş diye kalbime ihtar edildi.</p>
<p>Ben dünyanın halini bilmiyorum fakat Avrupa’da istilakârane hükmeden ve edyan-ı semaviyeye dayanmayan dehşetli cereyanın istilasına karşı Risale-i Nur hakikatleri bir kale olduğu gibi âlem-i İslâm’ın ve Asya Kıtası’nın hal-i hazırdaki itiraz ve ittihamını izale ve eskideki muhabbet ve uhuvvetini iade etmeye vesile olan bir mu’cize-i Kur’aniyedir.</p>
<p>Bu memleketin vatan-perver siyasîleri çabuk aklını başına alıp Risale-i Nur’u tabederek resmen neşretmeleri lâzımdır ki bu iki belaya karşı siper olsun.</p>
<p>Acaba bu yirmi sene zarfında iman-ı tahkikîyi pek kuvvetli bir surette bu vatanda neşreden Risale-i Nur olmasaydı; bu dehşetli asırda, acib inkılab ve infilaklarda bu mübarek vatan, Kur’an’ını ve imanını dehşetli sadmelerden tam muhafaza edebilir miydi?</p>
<p><strong>Said Nursî</strong></p>
<p>***</p>
</div>