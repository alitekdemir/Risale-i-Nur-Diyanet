<div class="entry-content">
<p>Aziz, sıddık kardeşlerim!</p>
<p><strong>Evvela:</strong> Sizleri, birinci vazife-i Nuriyeyi, Asâ-yı Musa’ya ait hizmete başlamanızı tebrik ve Isparta’nızı diyanette ve âdab-ı İslâmiyede geri değil, ileri gitmesini ruh u canımızla tahsin ve tebrik ediyoruz.</p>
<p><strong>Sâniyen:</strong> Denizli’nin Hüsrev’i Hasan Feyzi’nin Risale-i Nur hakkında ve Risale-i Nur’un aslı ve esası ve madeni olan hakikat-i Kur’aniye ve sırr-ı iman ve nur-u Ahmedî tarifinde yazdığı manzum fıkrası, içinde tam bir samimiyet ve metin bir kanaat-i imaniye bulunduğundan hem her şeyi çabuk kabul etmeyen ve delilsiz teslim olmayan âlim, hususan muallim olduğu halde Risale-i Nur’un hakkaniyetini hem kendi namına hem etrafındaki rüfekasının şahs-ı manevîsi hesabına bir derece fevkalâde, hâlisane tarif etmesinden Sikke-i Tasdik-i Gaybî âhirinde, Lâhika’dan alınan parçaların sonunda yazılmasını hem ayrıca Lâhika’da da kaydedilmesini ve Halil İbrahim’in de son Risale-i Nur hakkındaki tavsifnamesini dahi bunun gibi Sikke-i Tasdik-i Gaybî’nin arkasında yazılmasını münasip gördük ve burada da öyle yaptık. Çünkü bu kadar kuvvetli ve samimi bir kanaat, Sikke-i Gaybî’deki îmalar nevinde hakkaniyetine bir îma, bir emare olabilir.</p>
<p><strong>Sâlisen:</strong> Hasan Feyzi’nin mektubunda bahsettiği bütün oradaki kardeşlerimize pek çok selâm, tebrik ediyoruz. Hapishaneleri bir dershane-i Nuriye olduğu gibi inşâallah Denizli vilayeti de bir nevi Medresetü’z-Zehra hükmüne geçecek. Ve çokların yüzünü ak eden ve Nur’u zulümlerden kurtarmaya çalışan ve Nur’un şakirdlerinin her birisine ona hediye edilen risalelerden ziyade hediye vermiş hükmünde manen bizlere hediyesi var. Bu Nur’un teberrükü, umum ona minnettar olanların hatıralarıdır. Yüzer misli mukabili alınmış bir hatıra-i adalettir.</p>
<p><strong>Râbian:</strong> İşaret-i gaybiye ile altmış dörtte Risale-i Nur telifçe tamam olur diye haber-i gaybiyeyi <strong>iki hal</strong> tasdik ediyor:</p>
<p><strong>Birincisi:</strong> Çok mühim noktalar hatıra geldiği halde, risaleyi telif cihetine sevk edilmiyorum.</p>
<p><strong>İkincisi:</strong> Risale-i Nur’un hıfz ve neşrine ve sahabet ve himayetine çalışmak için hayat isterdim. Fakat hadsiz şükür olsun ki bir bîçare ihtiyar Said yerinde çok genç Saidler o vazifeyi yapıyorlar. Hususan Hüsrevler, Feyziler, Ahmedler, Mehmedler, biraderzadem gibi çok Abdurrahmanlar ve hâkeza Hâfız Ali’yi kabrinde mesrur, müferrah ettikleri gibi inşâallah kabrimde de öyle mesrur edecekler.</p>
<p>Umum kardeşlerime, masumlara, ümmiler, hemşireler gibi her taifenin her birisine birer birer selâm ve dua ediyoruz. Çalışkanların da Risale-i Nur’un bereketiyle o yangından ziyanları yoktur, sizlere arz-ı hürmet ve selâm edip ellerinizden öperler.</p>
<p>***</p>
<p>Aziz, sıddık kardeşlerim!</p>
<p>Birkaç aydan beri aleyhime çevrilen desiseleri meydana çıktı. Hıfz-ı İlahî ile o musibet, yirmiden bire indi.</p>
<p>Hâlî zamanda camiye gidiyordum. Haberim olmadan, talebeler beni üşütmemek için mahfelde bir kulübecik yapmıştılar. Ben de dört beş gündür kendi kendime karar verdim, daha gitmeyeceğim. O malûm zabit adam vasıta olup kulübeciği kaldırdılar. Bana da resmen tebliğ ettiler ki: “Daha camiye gitmeyeceksin.” Fakat manasız habbeyi kubbe yapıp bir heyecan verdiler. Hiç ehemmiyeti yok, hiç de merak etmeyiniz.</p>
<p>Tahminimce, her tarafta haddimden pek fazla teveccüh-ü âmmeyi kırmak için bana böyle bazı bahanelerle ihanet ediyorlar. Eski zamanımı düşünüp güya tahammül etmeyeceğim. Halbuki Risale-i Nur’un selâmet ve intişarına halel gelmemek şartıyla her gün bin ihanet ve tazipler de gelse Allah’a şükrederim. Ben ehemmiyet vermediğim gibi buradaki talebeler de hiç sarsılmıyorlar. Çoktan beri beklediğimiz bu hâdise de inayet-i İlahiye ile hafif geçti.</p>
<p>Umum kardeşlerimize birer birer selâm ve dua ediyoruz.</p>
<p>***</p>
<p>Aziz, sıddık kardeşlerim!</p>
<p>Nur-u Muhammedîye ve sahabeye bakan dört sahife çok güzeldir. Âhirinde, Risale-i Nur’a ve dolayısıyla bize bakan kısımlar Hasan Feyzi’nin hüsn-ü zannı pek fazla gitmiş. Gerçi o âhir-i kasidesinde Risale-i Nur’un hakikatini ve şahs-ı manevîsini murad etmiş. Yine ta’dile muhtaç gördüm. Bazı kelimeleri ilâve ve birkaçını tebdil ettiğim halde, yine ondan benim hisseme düşen, bin derece haddimden ziyadedir diye titredim.</p>
<p>Fakat madem şakirdleri şevke ve gayrete getiriyor, size havale ediyorum. Siz hem bu zamandaki vehhamlıları hem mesleğimizin muktezası olan mahviyet ve ihlas ve terk-i enaniyet noktalarını nazara alınız, münasip gördüğünüz kelimeleri ta’dil ediniz. Bu fütur zamanında ehemmiyetli bir kamçı-yı teşviktir, arkadaşlara gönderebilirsiniz.</p>
<p>Hem o kıymetli kardeşimiz, merhum Hâfız Ali’nin (rh) vârisi ve halefi yerinde Risale-i Nur’a fevkalâde irtibat ve sadakatle bağlıdır. Benim ta’dilimden gücenmesin.</p>
<p>Gayet samimi bir kanaatle ve kuvvetli bir itimat ile ve derin bir ilimle ve parlak bir iman ile Risale-i Nur’un mahiyetini iki defadır tarif eden Risale-i Nur’un has şakirdlerinden ve ehemmiyetli eski muallimlerden Hasan Feyzi’nin Sikke-i Tasdik-i Gaybî’den aldığı bir ilham ile Risale-i Nur hakkında ve o nurun menbaı ve esası olan nur-u Muhammedî (asm) ve hakikat-i Kur’an ve sırr-ı iman tarifinde bu kasideyi yazmıştır.</p>
<p>بِسْمِ اللّٰهِ الرَّحْمٰنِ الرَّحٖيمِ</p>
<p>يُرٖيدُونَ لِيُطْفِؤُا نُورَ اللّٰهِ بِاَفْوَاهِهِمْ وَاللّٰهُ مُتِمُّ نُورِهٖ وَلَوْ كَرِهَ الْكَافِرُونَ</p>
<p>Ahmed yaratılmış o büyük nur-u Ehad’den</p>
<p>Her zerrede nurdur o ezelden hem ebedden</p>
<p>Bir nur ki odur hem yüce hem lâyetenahî</p>
<p>Ol Fahr-i Cihan Hazret-i Mahbub-u İlahî</p>
<p>Parlattı cihanı bu güzel nur-u Muhammed (asm)</p>
<p>Halk olmasa olmaz idi bir zerre ve bir fert</p>
<p>Ol nuru ânın, her yeri her zerreyi sarmış</p>
<p>Baştan başa her dem bu kesif zulmeti yarmış</p>
<p>Bir nur ki odur sade ve hem lâyetezelzel</p>
<p>Ârî ve berî cümleden üstün ve mükemmel</p>
<p>Bir nur ki bütün zerrede ancak o nümayan</p>
<p>Bir nur ki verir kalplere hem aşk ile iman</p>
<p>Bir nur ki eğer olmasa ol nur hele bir an</p>
<p>Baştan başa zulmette kalır hem de bu ekvan</p>
<p>Bir nur ki değil öyle muhat hem dahi mahsur</p>
<p>Bir nur ki eder kalbi de pür-nur, çeşmi de pür-nur</p>
<p>Bir lem’adır andan, şu büyük şems ve kamerler</p>
<p>Hep işte o nurdan bu acayip koca âlem</p>
<p>Halk oldu o nurdan yine cennetle cehennem</p>
<p>Şek yok ki o nurdur okunan Hazret-i Kur’an</p>
<p>Ol nur-u ezel hem sebeb-i hilkat-i insan</p>
<p>Her şeye odur mebde ve asıl ve esas hem</p>
<p>Ondan görünür nev-i beşer böyle mükerrem</p>
<p>Bir zerre değil, bahr-i muhit o bahr-i münirden</p>
<p>Hem nasıl beşer hiç kalıyor hepsi de birden</p>
<p>Şek yok ki cihan, katre-i nurundan o nurun</p>
<p>Şek yok ki bu can, zerre-i nurundan o nurun</p>
<p>Sönsün diye üflense o, derya gibi kaynar</p>
<p>Söndürmeye hem kimde aceb zerre mecal var</p>
<p>Söndürmeye kalkmıştı asırlar dolu küffar</p>
<p>Kahreyledi her hepsini ol Hazret-i Kahhar</p>
<p>Hep sönmüş asırlar, yanıyor sönmeden ol</p>
<p>Tarihe sorun, kimdir o nur hem kim imiş menfur</p>
<p>Alnında yanan nur-u Muhammed’di Halil’in</p>
<p>Yetmezdi gücü, bakmaya her çeşm-i alîlin</p>
<p>Görseydi Resul’ün o güzel nurunu, Nemrut</p>
<p>Yakmazdı o dem, nârını ol kâfir-i matrud</p>
<p>Bir sivrisinek öldürüyor o şah-ı cihanı (!)</p>
<p>Atmıştı Halil’i ateşe çünkü o cani</p>
<p>Bir perde açıp söyledi Hak gizli kelâmdan</p>
<p>Ol ateşe bahseyledi hem berd ü selâmdan</p>
<p>“Dostum ve resulüm yüce İbrahim’i ey nâr</p>
<p>At âdetini, yakma bugün, sen onu zinhar!”</p>
<p>Bir gizli hitap geldi de ol dem yine Hak’tan</p>
<p>Bir abd-i mükerrem dahi kurtuldu bıçaktan</p>
<p>Ol nurdan için Yunus’u hıfzeyledi ol hut</p>
<p>Ol nur ile kahreyledi hem kavmini ol Lût</p>
<p>Ol hüsn-ü cemal, eyledi âlemleri hayran</p>
<p>Nerden onu bulmuş, acaba Yusuf-u Ken’an</p>
<p>Hikmet nedir, ol dertlere sabreyledi Eyyüb</p>
<p>Hem sırrı nedir, Yusuf için ağladı Yakub</p>
<p>Öldükçe dirildikçe neden duymadı bir his</p>
<p>Ol namlı nebi, şanlı şehit Hazret-i Cercis</p>
<p>Hasretle neden ağladılar Âdem ve Havva</p>
<p>Kimdendi bu yıllarca süren koskoca dava</p>
<p>Hem âh, neden terk edilip ravza-i cennet</p>
<p>Bir dâr-ı karar oldu neden âlem-i mihnet</p>
<p>Nur şehri olan Tûr’da o dem Hazret-i Musa</p>
<p>Esrar-ı kelâm hep çözülüp buldu tecella</p>
<p>Bir parça Zebur’dan okusa Hazret-i Davud</p>
<p>Başlardı hemen sanki büyük mahşer-i mev’ûd</p>
<p>Bilmem ki neden, hep işiten âh! diye inler</p>
<p>Bilmem ki neden, yel ve sular hep onu dinler</p>
<p>Mahluku bütün kendine râm etti Süleyman</p>
<p>Nerdendi bu kuvvet, ona kimdendi bu ferman</p>
<p>Yellerle uçan şanlı büyük taht-ı mukaddes</p>
<p>Esrar-ı ezelden o da duymuş yine bir ses</p>
<p>Ol hangi acib sır ki çıkar göklere İsa</p>
<p>Kimdir çekilen çarmıha, kimdir yine Yuda</p>
<p>Nur derdi için tahtını terk eyledi Edhem</p>
<p>Bir başkasının tahtı olur derdine merhem</p>
<p>Çok şahs-ı veli, nur ile hem etti kanaat</p>
<p>Çok şahs-ı denî, nur ile hem buldu keramet</p>
<p>Her hepsi de pervanesi, üftadesi nurun</p>
<p>Her hepsi muamma, gücü yetmez bu şuurun</p>
<p>Fillerle varıp Kâbe’ye hem Ebrehe zalim</p>
<p>İsterdi ki yapsın nice bin türlü mezalim</p>
<p>İsterdi ki o beyt yıkılıp şöhreti sönsün</p>
<p>Halk Kâbe’yi terk ederek kiliseye dönsün</p>
<p>İsterdi ki çeksin doğacak nura bir set</p>
<p>Hem doğmadan ölsün diye Mahbub-u Müebbed</p>
<p>Günlerce gidip Kâbe’ye hem yaklaşan ordu</p>
<p>Birdenbire bir tehlike sezmiş gibi durdu</p>
<p>Süratle gelip bir sürü kuş, semt-i bahirden</p>
<p>Taş harbine başlar pek acib hepsi birden</p>
<p>İndikçe havadan o muamma gibi taşlar</p>
<p>Cansız yıkılıp yerlere yatmış nice başlar</p>
<p>Şahıyla beraber kocaman orduyu Mevla</p>
<p>Olsun diye Mahbub’a nişan, eyledi mevta</p>
<p>Hem kavm-i Kureyş, söndürelim derken o nuru</p>
<p>Erkek ve kadın, cümlesinin kaçtı huzuru</p>
<p>Müşrik ve muvahhid, iki fırka olup urban</p>
<p>Yıllarca dökülmüş yine kan üstüne bir kan</p>
<p>Şakk etti kamer, Fahr-i Beşer, ol yüce Server</p>
<p>Her yerde ve her anda onun nuru muzaffer</p>
<p>Kur’an’dı kavli, nurdu yolu, ümmeti mutlu</p>
<p>Ümmet olanın kalbi bütün nur ile doldu</p>
<p>Çekmezdi keder, ol sözü cevher, özü kevser</p>
<p>Ol Sure-i Kevser, dedi a’dasına “ebter!”</p>
<p>Ol Şems-i Ezel’den kaçınan ol kuru başlar</p>
<p>Gayya-i cehennemde bütün yakmış ateşler</p>
<p>Bitmişti nefes, çıkmadı ses, bıktı da herkes</p>
<p>Ol nura varıp baş eğerek hem dediler pes</p>
<p>İdraki olan kafile ayrıldı Kureyş’ten</p>
<p>Feyz almak için doğmuş olan şanlı güneşten</p>
<p>Ol kevser-i Ahmed’den içip her biri tas tas</p>
<p>Olmuştu o gün sanki mücella birer elmas</p>
<p>Ol başlara taç, derde ilaç, mürşid-i âlem</p>
<p>Eylerdi nazar bunlara nuruyla demâdem</p>
<p>Bunlardı o a’dayı boğan bir alay arslan</p>
<p>Hak uğruna, nur uğruna olmuş çoğu kurban</p>
<p>Bunlardan o gün ehl-i nifak cümle kaçardı</p>
<p>Müşrik ise ol aklı anın kalmaz uçardı</p>
<p>Bunlardı o Peygamberin ashabı ve âli</p>
<p>Dünyada ve ukbada da hem şanları âlî</p>
<p>Tavsif ediyor bunları hep şöylece Kur’an:</p>
<p>Sulh vakti koyun, kavgada kükrek birer arslan</p>
<p>Hep yüzleri pâk, sözleri hak, yolları haktı</p>
<p>Merkepleri yeller gibi Düldül’dü, Burak’tı</p>
<p>Bir cezbe-i “Yâ Hay!” ile seller gibi aktı</p>
<p>A’daya varıp her biri şimşek gibi çaktı</p>
<p>Bunlardı o gün halka-i tevhidi kuranlar</p>
<p>Bunlardı o gün baltalayıp küfrü kıranlar</p>
<p>Bunlardı mübarek yüce cemiyet-i şûra</p>
<p>Bunlardı o nurdan dizilen halka-i kübra</p>
<p>Bunlardı alan Suriye, Irak, ülke-i Kisra</p>
<p>Bunlarla ziyadar o karanlık koca sahra</p>
<p>Bunlardı veren hasta, alîl gözlere bir fer</p>
<p>Bunlardı o tarihe geçen şanlı gazanfer</p>
<p>Her hepsi de bir zerre-i nuru o Habib’in</p>
<p>Her an görünür gözlere ondan nice yüz bin</p>
<p>Nur altına girmiş bulunan türlü cemaat</p>
<p>Hem buldu beka hem de bütün gördü adalet</p>
<p>Ecdad-ı izamın o büyük ruhları küskün</p>
<p>Zira ne küfürler okunur onlara her gün</p>
<p>Yağmıştı o gün âh ne kederler ne elemler</p>
<p>Âciz onu hep yazmaya, eller ve kalemler</p>
<p>Binlerce yetimin yıkılan kalbini sen yap</p>
<p>Affet yeter artık, o Habib aşkına yâ Rab!</p>
<p>Derken yeter artık, bizi affet güzel Allah</p>
<p>Sarsıldı cihan, öldü de bir gümgüme nâgâh</p>
<p>Buz parçası halinde bulut, bir yere düşmüş</p>
<p>Erkek ve kadın hepsi de ol semte üşüşmüş</p>
<p>Ol nurdan gelen Risalei’n-Nur</p>
<p>Hallak-ı Rahîm eyledi mahlukunu mesrur</p>
<p>Zulmet dağılıp başladı bir yepyeni gündüz</p>
<p>Bir neşe duyup sustu biraz ağlayan o göz</p>
<p>Bir dem bile düşmezken onun âhı dilinden</p>
<p>Kurtuldu, yazık dertli beşer derdin elinden</p>
<p>Ol taze güneş, ülkeye serptikçe ışıklar</p>
<p>Hep şâd olacak, şevk bulacak kalbi kırıklar</p>
<p>Her kalbe sürur, her göze nur doldu bu günden</p>
<p>Bir müjde verir sanki o bir şanlı düğünden</p>
<p>Arz eyleyelim ol yüce Allah’a şükürler</p>
<p>Kalkar bu kahr u cehl ve dalal, şirk ve küfürler</p>
<p>Ol nur-u hüda saldı ziya, kalbe safa hem</p>
<p>Gösterdi beka, göçtü fena, buldu vefa hem</p>
<p>Çıkmıştı şakî, geldi nakî, gördü adâvet</p>
<p>Eylerdi nefiy, oldu hafî nur-u hidayet</p>
<p>Allah’a şükür, kalkmada hep cümle karanlık</p>
<p>Allah’a şükür, dolmada hep kalbe ferahlık</p>
<p>Allah’a şükür, işte bugün perde açıldı</p>
<p>Âlemlere artık yine bir neşe saçıldı</p>
<p>Artık bu sönük canlara can üfledi canan</p>
<p>Artık bu gönül derdine ol eyledi derman</p>
<p>Bir fasl-ı bahar başladı illerde bu günden</p>
<p>Bir sohbet-i gül başladı dillerde bu günden</p>
<p>Benden bana ben gitmek için Risale-i Nur diye koştum</p>
<p>Nur derdine düştüm de denizler gibi coştum</p>
<p>Bir zerrecik olsun bulayım der de ararken</p>
<p>Düştüm yine derya gibi bir nura bugün ben</p>
<p>Verdim ona ben gönlümü baştan başa artık</p>
<p>Maşukum odur şimdi benim, ben ona âşık</p>
<p>Ol nur-u ezel hem kararan kalplere lâyık</p>
<p>Ol nurdan alır feyzini hem cümle halâyık</p>
<p>Kahreyledi ol zulmeti Risale-i Nur’a akanlar</p>
<p>Nur kahrına uğrar, ona hasmane bakanlar</p>
<p>Küfrün bütün alayı hücum etse de ey nur</p>
<p>Etmez seni dûr, kendi olur belki de makhur</p>
<p>Sensin yine hazır, yine sensin bize nâzır</p>
<p>Ey nur-u Rahîm, ey ebedî bir cilve-i kudret-i Fâtır</p>
<p>Bir neşe duyurdun imanla sırr-ı ezelden</p>
<p>Bir müjde getirdin bize ol namlı güzelden</p>
<p>Mademki içirdin bize ol âb-ı hayattan</p>
<p>Bir zerre kadar kalmadı havf şimdi memattan</p>
<p>Hasret yaşadık nuruna yıllarca bütün biz</p>
<p>Masum ve alîl, türlü bela çekti sebepsiz</p>
<p>Yıllarca akan, kan dolu gözyaşları dinsin</p>
<p>Zalim yere batsın, o zulüm bir yere sinsin</p>
<p>Yıllarca, asırlarca bu nurun yine yansın</p>
<p>Öksüz ve yetim, dul ve alîl hepsi de kansın</p>
<p>Ey nur gülü, nur çehreni öpsem dudağından</p>
<p>Kalp bahçesinin kalbine diksem budağından</p>
<p>Her dem kokarak hem o güzel rayihasından</p>
<p>Çıksam yine ben âlem-i fâni tasasından</p>
<p>Nur güllerin açsın, yine miskler gibi tütsün</p>
<p>Sinemde bu can bülbülü tevhid ile ötsün</p>
<p>Sensin bize bir neşe veren ol gül-ü hâlis</p>
<p>Sensin bize hem cümleden a’lâ, dahi muhlis</p>
<p>Ey Nur-u Risalet’ten gelen bir bürhan-ı Kur’an</p>
<p>Ey sırr-ı Furkan’dan çıkan hüccet-i iman</p>
<p>Sendin bize matlub, yine sendin bize mev’ûd</p>
<p>Sayende bugün herkes olur zinde ve mesud</p>
<p>Her an seni bekler ve sayıklardı bu dünya</p>
<p>Hak kendini gösterdi, bugün bitti o rüya</p>
<p>Bin üç yüz senedir toprağa dönmüş nice milyar</p>
<p>Mü’min ve muvahhid seni gözlerdi hep ey yâr</p>
<p>Her hepsi de senden yana söylerdi kelâmı</p>
<p>Her hepsi de her an sana eylerdi selâmı</p>
<p>Yüzlerce senet hem nice yüzlerce işaret</p>
<p>Eyler bu mukaddes koca davaya şehadet</p>
<p>En başta gelen şahid-i adl Hazret-i Kur’an</p>
<p>Göstermiş ayânen otuz üç yerde o bürhan</p>
<p>يَا مُدْرِكًا nin kalbine gömmüş Esedullah</p>
<p>Çok sır ki bilenler oluyor hep sana âgâh</p>
<p>كُنْ قَادِرِىَّ الْوَقْتِ demiş ol pîr-i muazzam</p>
<p>Binlerce veli hem yine yapmış buna bin zam</p>
<p>Mu’cizdir o söz, haktır o öz, görmedi her göz</p>
<p>Artık bu muammaları gel sen bize bir çöz</p>
<p>Altıncı Söz’ün aldı bütün fiil ü sıfâtı</p>
<p>Verdim de arındım ona hem zat u hayatı</p>
<p>Müflis ve fakir bekliyordum şimdi kapında</p>
<p>Tevhide eriştir beni, gel varını sun da</p>
<p>Ben ben diye yazdımsa da sensin yine ol ben</p>
<p>Hiçten ne çıkar hem bana benlik yine senden</p>
<p>Nur aşkına, Hak aşkına, dost aşkına ey nur</p>
<p>Nurunla ve sırrınla bugün kıl bizi mesrur</p>
<p>Ey nur-u Ezel’den gelen nur-u Muhammed (asm)</p>
<p>Ey sırr-ı imandan gelen nur-u müebbed</p>
<p>Binlerce yetimin duyulan âhını bir kes</p>
<p>Sarsar o büyük arşı da vallah bu çıkan ses</p>
<p>Vallah cemilsin, yeter artık bu celalin</p>
<p>Göster bize ey nur-u Muhammed, bir kere cemalin</p>
<p>Emmare olan nefsimizin emrine uyduk</p>
<p>Mahbubuna uyduk, hepimiz ümmeti olduk</p>
<p>Ver bizlere sen nur ile îkan, yine ey nur-u Kur’an</p>
<p>Saç nurunu hem feyzini her an, yine ey nur-u iman</p>
<p>Hep isteğimiz aşk ile iman, yine ey nur-u İlahî</p>
<p>Rahm et bizi gark etmeye tufan, yine ey nur-u Rahmanî</p>
<p>Her yerde okunsun da bu Kur’an, yine ey nur-u Sübhanî</p>
<p>Ağlatma yeter, et bizi handan, yine ey nur-u Rabbanî</p>
<p>Sen nur-u Bedî’, nur-u Rahîm’sin bize lütfet</p>
<p>Ol Ravza-i Pâk-i Ahmed’i (asm) göster bize himmet et</p>
<p>Artık olalım hep ona kurban, yine ey nur-u Samedanî</p>
<p>Tâ haşre kadar cennet-i canan, yine ey nur-u imanî</p>
<p>İslâm’a zafer ver, bizi kurtar, bizi güldür</p>
<p>A’damızı et hâk ile yeksan, yine ey nur-u Furkanî</p>
<p>Her belde-i İslâm ile olsun bu yeşil yurt</p>
<p>Ol Fahr-i Cihan, Âl-i Abâ hakkı için yâ Rab</p>
<p>Hıfzet bizi âfat u beladan, yâ Nure’l-Envar, bihakkı ismike’n-Nur!</p>
<p>Âciz, bîçare talebeniz</p>
<p>Hasan Feyzi (rahmetullahi aleyh)</p>
<p>***</p>
<p>Aziz, sıddık kardeşlerim!</p>
<p>Gayet ehemmiyetli bir meseleyi –bundan evvel size icmalen beyan ettiğim meseleyi– tekrar size söylememe kuvvetli, manevî bir ihtar aldım. Şöyle ki:</p>
<p>Perde altındaki düşmanımız münafıklar, şimdiye kadar yaptıkları gibi adliyeyi ve siyaset ve idareyi zahirî dinsizliğe âlet edip bize hücumları akîm kaldığı ve Risale-i Nur’un fütuhatına menfaati olan eski planlarını bırakıp daha münafıkane ve şeytanı da hayrette bırakacak bir plan çevirdiklerine dair buralarda emareleri göründü. O planların en mühim bir esası; has, sebatkâr kardeşlerimizi soğutmak, fütur vermek, mümkün ise Risale-i Nur’dan vazgeçirmektir.</p>
<p>Bu noktada o kadar acib yalanları ve desiseleri istimal ediyorlar ki Isparta ve havalisi, Gül ve Nur Fabrikasının kahraman şakirdleri gibi çelik ve demir gibi bir sebat ve sadakat ve metanet lâzım ki dayanabilsin. Bazı da dost suretinde hulûl edip korkutmak mümkünse habbeyi kubbe edip evham veriyorlar. “Aman, aman Said’e yanaşmayınız! Hükûmet takip ediyor.” diye zayıfları vazgeçirmeye çalışıyorlar. Hattâ bazı genç talebelere, hevesatlarını tahrik için bazı genç kızları musallat ediyorlar. Hattâ Risale-i Nur erkânlarına karşı da benim şahsımın kusuratını, çürüklüğünü gösterip; zahiren dindar ehl-i bid’adan bazı şöhretli zatları gösterip “Biz de Müslüman’ız, din yalnız Said’in mesleğine mahsus değil.” deyip bize karşı perde altında cephe alan zındıklara ve anarşilik hesabına o safdil ehl-i diyanet ve hocaları âlet edip istimal ediyorlar. İnşâallah bunların bu planları da akîm kalacak. Böyle heriflere dersiniz:</p>
<p>“Biz, Risale-i Nur’un şakirdleriyiz. Said de bizim gibi bir şakirddir. Risale-i Nur’un menbaı, madeni, esası da Kur’an’dır. Yirmi senedir emsalsiz tetkikat ve takibatla beraber, kıymetini ve galebesini en muannid düşmana da ispat etmiştir. Onun tercümanı ve bir hizmetkârı olan Said ne halde olursa olsun hattâ Said de –El-iyazü billah– Risale-i Nur’un aleyhine dönse bizim sadakatimiz ve alâkamızı inşâallah sarsmayacak.” deyip o kapıyı kaparsınız.</p>
<p>Fakat mümkün olduğu kadar Risale-i Nur’la meşgul olmak, elinden gelirse yazmak ve mübalağalı propagandalara hiç ehemmiyet vermemek ve eskisi gibi tam ihtiyat etmek gerektir.</p>
<p>Umum kardeşlerimize birer birer selâm ve dua ediyoruz.</p>
<p>Said Nursî</p>
<p>***</p>
<p>Bu vatandaki milletin en büyük kuvveti olan âlem-i İslâm’ın teveccühünü ve hamiyetini ve uhuvvetini kırmak ve nefret verdirmek için siyaseti dinsizliğe âlet ederek, perde altında küfr-ü mutlakı yerleştirmek isteyenler, hükûmeti iğfal ve adliyeyi iki defadır şaşırtıp der: “Risale-i Nur şakirdleri, dini siyasete âlet eder; emniyete zarar vermek ihtimali var.”</p>
<p>Halbuki bu memlekete maddî ve manevî bereketi ve fevkalâde hizmeti ve umum âlem-i İslâm’a taalluk edecek hakaiki câmi’ olduğu, otuz üç âyât-ı Kur’aniyenin işaretiyle ve İmam-ı Ali’nin (ra) üç keramet-i gaybiyesiyle ve Gavs-ı A’zam’ın kat’î ihbarıyla tahakkuk etmiş olan Risale-i Nur’un siyasetle alâkası yoktur. Fakat küfr-ü mutlakı kırdığı için küfr-ü mutlakın altı olan anarşilik ve üstü olan istibdad-ı mutlakı esasıyla bozar, reddeder. Emniyeti ve asayişi ve hürriyeti ve adaleti temin eder. Risale-i Nur’a daha vatana, idareye zararı dokunmak bahanesiyle tecavüz edilmez. Daha kimseyi o bahane ile inandıramazlar.</p>
<p>Fakat cepheyi değiştirip din perdesi altında bazı safdil hocaları veya bid’a taraftarları veya enaniyetli sofi-meşreplileri, bazı kurnazlıklar ile Risale-i Nur’a karşı iki sene evvel İstanbul’da ve Denizli civarında olduğu gibi istimal etmeye münafıklar belki çabalayacaklar. İnşâallah muvaffak olamazlar.</p>
<p>***</p>
<p>Kardeşlerim!</p>
<p>Şimdi tam tahakkuk etti ki resmen bana ihanet ve hakaret etmek, onunla teveccüh-ü âmmeyi hakkımda kırmak için gizli bir tedbir kurulmuş. Benim bütün dostlarımı –perde altında– soğutmak ve ürkütmeye çalışıyorlar. Halbuki Sikke-i Tasdik-i Gaybî onların bütün propagandalarını zîr ü zeber ediyor. Gerçi böyle dinsizlik hesabına bana olan hakaret, bir derece beni sıkıyor; Eski Said’den kalma bazı damarlarıma dokunuyor. Fakat Risale-i Nur’un hârika fütuhatı ve şakirdlerinin ehl-i hakikat nazarında ve ruhanî ve melaikeler yanında hürmet ve merhametle karşılanmaları, benim şahsıma gelen ihanet ve hakaretlerin sivrisinek kanadı kadar ehemmiyeti kalmaz.</p>
<p>O bedbaht ehl-i ihanet, dindarlık cihetiyle, ehl-i din ve ehl-i ulûm-u diniyenin hürmetini kırmak dine bir ihanet olduğu cihetinde, ruhanî ve melaikelerin ve ehl-i iman ve ehl-i hakikatin nazarında mel’un olduğu gibi; binden ancak bir iki serserinin veya zındığın âferinini kazanırlar.</p>
<p>O bedbahtlar bana hakaret etmekle, güya Risale-i Nur’un nüfuzunu kırıyor; şahsımı menba zannedip beni çürütmekle, Risale-i Nur sukut edecek gibi ahmakane bir zan ile şahsıma tecavüz oluyor.</p>
<p>Ben de derim: Ey bana dinsizlik hesabına ihanet ve hakaret eden bedbahtlar! Kat’iyen size haber veriyorum; yakında –tövbe etmemek şartıyla– hiç çare-i halâs yok ki ecel celladıyla sen, idam-ı ebedî ile ölüm darağacı ile asılacaksın! Şeraretli ruhun dahi ebedî bir haps-i münferidde mahkûm olmakla beraber, ehl-i iman ve ruhanîlerin nefret ve lanetini kazanacaksın! –Tövbe etmemek şartıyla– benim intikamım, senden pek muzaaf bir surette alınıyor bildiğimden hiddet değil hattâ sana acıyorum!</p>
<p>Amma Risale-i Nur’un, senin gibi sinekler kadar ehemmiyeti olmayanların perde çekmesi, zerre kadar nüfuzunu kıramaz. Yüz binler adam onunla imanlarını kurtardıkları için ruh u canla hürmet ve perestiş ederler.</p>
<p>Amma şahsımın teessürü ise kat’iyen size haber veriyorum ki bir iki dakika asabiyetle bir teessüratıma mukabil, birden öyle bir teselli buluyorum ki bin derece sizlerin hakaret ve ihaneti ziyadeleşse o teselliyi kıramaz.</p>
<p>Çünkü Risale-i Nur’un keşf-i kat’îsiyle, dinsizlik hesabına bize hücum edenler, ebedî azaplar ve haps-i münferidde ve idam-ı ebedî ile ihanetini gördükleri gibi; Risale-i Nur’la imanını kurtaran şakirdleri, ölümle terhis tezkeresi ve saadet-i ebediye vesikasını alıp ebedî bir hürmet ve merhamet ve ikrama mazhar olacaklarını, feylesofları susturan binler hüccetlerle beyan etmişiz.</p>
<p>Hem bu Yeni Said, Eski Said gibi kendine hürmet ve teveccüh kazanmak ve şan ve şeref bulmak; kat’iyen aleyhindedir, kat’iyen kabul etmez. Onun için yirmi senedir inzivayı tercih etmiş.</p>
<p>Eğer asayiş ve idare hesabına nüfuzunu kırmak ve umumun nazarında çürütmek için yapıyorsanız pek büyük bir hata ediyorsunuz. İki sene üç mahkeme, yirmi senelik hayatımın yüz yirmi eserinde, yüz yirmi bin Risale-i Nur şakirdlerinden mûcib-i ihtilal ve medar-ı mes’uliyet ve vatan ve millet aleyhinde hiçbir şey bulmadıklarına beraetimizle ve Risale-i Nur eczalarının bütününü iade etmeleriyle gösterdiği cihetle, kat’iyen size beyan ediyorum ki:</p>
<p>Dinsizlik hesabına bizi ezen sizler; vatan ve millet, asayiş ve idare aleyhinde ve anarşilik lehinde ve müthiş bir ecnebi hesabına beni sıkıştırıp bir sarsıntı çıkarıp o cereyanın müdahalesini istiyorsunuz. Onun için bütün ihanet ve hakaretlerinize beş para kıymet vermem; asayiş, idare lehinde, sabır ve tahammüle karar verdim.</p>
<p>Elbette dünya daimî olmadığı gibi hâdisatı da fırtınalı, daima değişir. Birkaç saat cinayetlerle, dünyevî ve uhrevî binler zakkum ve azap neticeleri var. O zaman, faydasız “Yüz binler teessüf!” diyeceksiniz.</p>
<p>Ben, resmî makamata ve bizimle tam alâkadar vazifedarlara yazdığım gibi sizin gibi bedbahtlara dahi derim: Biz, Risale-i Nur’la bu memleketin ve istikbalinin en büyük <strong>iki tehlike</strong>sini def’etmeye çalışıyoruz ve bilfiil çok emarelerle hattâ mahkemede de kısmen ispat etmişiz.</p>
<p><strong>Birinci tehlike:</strong> Bu memlekette, hariçten kuvvetli bir surette girmeye çalışan anarşiliğe karşı set çekmek.</p>
<p><strong>İkincisi:</strong> Üç yüz elli milyon Müslümanların nefretlerini kardeşliğe çevirmekle, bu memleketin en büyük nokta-i istinadını temin etmektir.</p>
<p>***</p>
<p>Afyon Emniyet Müdürüne derim ki:</p>
<p>Müdür Bey! Dünyada, eski zamandan beri görülmemiş bu derece kanunsuz ve manasız ve maslahatsız tecavüzler bana geldiği halde neden aldırmıyorsunuz? Bir misali:</p>
<p>Camiye, hâlî zamanda, cemaat hayrına sahip olmak için, bazı bir iki adamdan başka kimseyi yanıma kabul etmediğim halde, resmen “Kat’iyen camiye gitmeyeceksiniz!” deyip bu gurbette, hastalık ve ihtiyarlık ve yoksulluk içinde bu ihanet hangi kanunladır? Hangi maslahat var? Haberim olmadan, caminin hâlî bir yerinde iki üç tahta, bir kilimle beni üşütmemek fikriyle bir zatın yaptığı iki kişilik bir settare yüzünden, ehemmiyetli bir mesele şeklinde hem bana hem umum halka manasız telaş vermek hangi kanunladır? Hangi maslahat var? Soruyorum.</p>
<p>Bana bu ihanetleri yapanların hiçbir bahaneleri yoktur. Yalnız teveccüh-ü âmmeyi bahane edip: “Bu menfî adama neden hürmet ediyorsunuz?”</p>
<p>Ben de derim: Bütün dostlarım biliyorlar ki ben, şahsıma karşı hürmeti ve teveccüh-ü âmmeyi istemiyorum, reddediyorum. Benim hakkımda başkalarının hüsn-ü zannını kabul etmediğim halde, hangi kanun beni mes’ul eder ki ihtiyarım ve rızam haricinde, başkasının hüsn-ü zannıyla bana ihanet ediliyor.</p>
<p>Farz-ı muhal olarak bu teveccüh-ü âmme hakikat de olsa; vatana, millete faydası var, zararı olmaz. Hem eğer bir parçasını ben de kabul etsem bu ihtiyarlık, hastalık, yoksulluk ve soğuk bir oda içerisinde, dehşetli bir haps-i münferidde, zarurî hizmetlerimi görmek için bir iki insanın dostluğunu kabul etmekliğimde hangi fenalık var? Hangi kanun bunu men’eder? Bir iki işçi çocuktan başka benimle temas ettirmemek hangi kanunladır? O işçi çocuklar her vakit bulunmadığı için kendim işimi göremiyorum.</p>
<p>Bu dehşetli vaziyeti elbette bu memlekette inzibat ve hükûmet ve idare adamları nazar-ı ehemmiyete almak borçlarıdır. Cidden alâkadar eder diye size beyan ediyorum. İnsaf ve vicdanınıza havale ediyorum.</p>
<p> </p>
<p>Emirdağı’nda bir tecrid-i mutlakta Said Nursî</p>
<p>***</p>
<p>Aziz, sıddık kardeşlerim!</p>
<p>Cenab-ı Hakk’a hadsiz şükür olsun ki çoktan beri beklediğim bir ciddi yardım, Konya ulemasından görülmeye başladı.</p>
<p>Evet Risale-i Nur, medreseden çıkmış, ilim içinde hakikate yol açmış. Hakiki sahipleri ve taraftarları medreseden çıkan hocalar olduğuna binaen, umum Anadolu’nun eskiden beri parlak ve faal bir medresesi Konya şehri olduğundan o mübarek medresenin şakirdleri kendi malları olan Risale-i Nur’a sahip çıkmaya ve sarılmaya başladığını Sabri’nin mektubundan anladım. Ve buraya, Konya’ya yakın geldiğime ruh u canımla memnun olup bana gelen bütün sıkıntılara sürur ile mukabele edip tahammül ediyorum.</p>
<p>Başta, çok mübarek tefsirin çok muhterem ve kıymettar sahibi olan Hoca Vehbi Efendi olarak, Risale-i Nur’u takdir edip alâkadarlık gösteren bütün Konya ve civarı ulemalarını, bütün kazançlarıma ve dualarıma şerik ettim. Ve has kardeşlerim dairesi içinde isimlerini bildiğim zatları, isimleriyle dua vaktinde yâd ediyorum.</p>
<p>Risale-i Nur şakirdlerindeki şirket-i maneviye itibarıyla, benim çok noksan kazancımdan hisse aldıkları gibi; bütün şakirdlerin bütün kazançlarından da hisseler almaya yol açıldığını, benim tarafımdan selâmımı hürmetlerimle onlara tebliğ ediniz.</p>
<p>Isparta kahramanları gibi Konya’nın mübarek âlimleri Risale-i Nur’a sahip çıktıklarından daha dünyaca, vazife-i Nuriyeye bir endişem kalmadı. O mübarek ve kuvvetli ellere Risale-i Nur’u emanet edip rahat-ı kalp ile kabrime gidebilirim.</p>
<p><strong>Sâniyen:</strong> Elhak, az bir zamanda Risale-i Nur’a pek çok faydası dokunan ve on seneden beri Risale-i Nur’a çalışmış gibi haslar dairesinde bulunan Mustafa Osman’ın, Emirdağı’ndaki kardeşlerine, yangın münasebetiyle geçmiş olsun makamında nev-i beşer yangınını bahsedip güzel bir mektup yazmış. Onun mektubunun bir kısmını hem Lâhika’da hem Sikke-i Gaybiye’de kaydediyoruz, sonra suretini size göndereceğiz.</p>
<p>Benim tarafımdan hem ona hem yanındakilere hem vasıta-i muhabere olduğu Kastamonu ve İnebolu’daki kardeşlerimize pek çok selâmlarla beraber; hattı güzel, vakti müsait olanlar, Isparta ve civarı gibi Asâ-yı Musa mecmuasını yazsalar çok münasip olur. Bu vazife-i Nuriye inşâallah matbaanın çok fevkinde iş görecek.</p>
<p><strong>Sâlisen:</strong> Hâfız Emin’in Risale-i Nur’a çok hizmeti var. Onun kasabası olan Küre, geçen hâdiseden evvel Nuri, Hakkı, İhsan ve merhum Muallim Osman gibi zatların himmetiyle bir medrese-i Nuriye hükmüne geçip parlak bir surette Nur’a çalışıyordu. İnşâallah o kıymettar hizmeti, mümkün oldukça yine yapacak. Gerçi geçen musibette en ziyade onlar üzüldüler fakat ona mukabil Risale-i Nur’un geniş muzafferiyetinde o kasabanın ve o fedakâr kardeşlerimizin hisseleri çok ehemmiyetlidir.</p>
<p>Hâfız Emin mektubunda diyor ki: “Ben mahkemeden kitaplarımı alamadım. Size gelmiş mi, gelmemiş mi?” diye benden soruyor. Siz ona selâmımla beraber yazınız ki: Seninki bana gelmediği gibi sana İstanbul’a gönderdiğim kitaplarımdan da hiçbirisi elime geçmedi. Ve bilhassa İstanbul’a gönderdiğim “büyük kitap” namında içinde yirmi risaleden ziyade bulunan mecmuayı çok araştırdımsa da bulamadım. Fakat madem Risale-i Nur kendi kendine intişar ediyor ve muhtaç olanlara kendini okutturuyor, Hâfız Emin’e ve bizlere sevap kazandırıyor. Hâfız Emin de benim gibi kitaplarının başka ellerde gezmesinden memnun olmalı.</p>
<p>Hem Küre’de erkek ve hanım ne kadar Risale-i Nur’la alâkadar varsa onlara selâm ediyorum. Eskisi gibi şimdi de Küre’ye bir medrese-i Nuriye nazarıyla bakıyorum. Hususan İhsan Abdurrahman’a selâm ediyorum, ne haldedir? İnşâallah eski parlak hizmeti devam ediyor. Tam bir Abdurrahman olduğunu ispat ettiği gibi devam edecek.</p>
<p>Umum kardeşlerimize birer birer selâm ve dua ediyoruz.</p>
<p>***</p>
<p>Aziz, sıddık kardeşlerim!</p>
<p>Hadsiz şükür olsun ki Risale-i Nur yerine beni sıkıyorlar, benimle meşgul oluyorlar. Hiç merak etmeyiniz عَسٰٓى اَنْ تَكْرَهُوا شَيْئًا وَهُوَ خَيْرٌ لَكُمْ sırrıyla inşâallah bu yeni hâdisede dahi bir hayır olacak.</p>
<p>Hâdise budur: Ceylan’ı ve iki arkadaşları –ki bana hizmet ediyorlardı– yanıma gelmelerini men’ettiler. Anahtarı onlardan aldılar, bekçilere verdiler. O bekçilerden birisi geliyor, su ve ekmek gibi işlerimi görüyor. Ben bunun sebebini bilemedim. Fakat bu kasabada bir parti münazaası var. Çocuğun bir amcası (Hâşiye<a href="#_ftn1" name="_ftnref1">[1]</a>) bir taraftadır, onun muarızları yapıyor ihtimali var.</p>
<p>Hem her tarafta Risale-i Nur’un fütuhatı ve hariçten gelen anarşistlik müdahalesi sebebiyet verdi zannederim. Ve Sandıklı’da elde edilen mektubatla, bir vasıta-i muhabere olması bahanesiyle bu sıkıntıyı verdiler.</p>
<p>Siz hiç telaş etmeyiniz, bunun da hiç ehemmiyeti yoktur. Siz, yine eski gibi bana yazarsınız. Fakat ben, kendim çok yazamıyorum. Güya beni, ihanet ve hakaretle çürütmekle Risale-i Nur’un fütuhatına set çekilecek. Divaneliklerinden, üflemekle milyonlar elektrik kuvvetinde bulunan Risale-i Nur gibi bir hakikat güneşi sönecek diye –ziyade sevabı bana kazandırmak için– beni fazla sıkıyorlar.</p>
<p>Medar-ı ibret ve dikkat bir tevafuktur ki dün, çocukla pederini zabıta celbedip ifadelerini aldığı aynı dakikada, ehemmiyetli bir vukuatı, telefon-u zabıta haber vererek bütün erkânı telaşa düşürttü. Mahall-i vak’aya gitmeye mecbur oldular. Manen onlara denildi: “Siz, sinek kanadı kadar zararı olmayanı bırakınız; kartallar belki ejderhalar gibi zararlara bakınız.”</p>
<p>Hem camiden men’ hâdisesinin aynı vaktinde, men’e emir veren yeni kaymakam, Afyon’da ameliyata maruz kaldı. Lisan-ı haliyle ona denildi: “Ölüm var! Onun idamından kurtulmasına çalışanı tazyik değil belki çok takdir ve tahsin etmek gerektir.”</p>
<p>Umum kardeş ve hemşirelerime birer birer selâm ve dua ederim ve dualarını isterim.</p>
<p>اَلْبَاقٖى هُوَ الْبَاقٖى</p>
<p>Kardeşiniz Said Nursî</p>
<p>***</p>
<p>Aziz, sıddık kardeşlerim ve mübarek vârislerim ve emin vekillerim!</p>
<p><strong>Evvela:</strong> Size kat’î haber veriyorum ki hakkımızda ve Risale-i Nur hizmetinde, inayet-i Rabbaniye ve tevfikat-ı Samedaniye devam ediyor. Zahiren çirkin perdeler altında, gayet güzel neticeler var. Bir zararımıza bedel, yüz menfaat bizlere ihsan ediliyor. Onun için geçici, muvakkat sıkıntılara ve sarsıntılara ehemmiyet vermemek lâzımdır.</p>
<p><strong>Sâniyen:</strong> Mümkün olduğu kadar Asâ-yı Musa mecmuasını yazmakta fütur ve tevakkuf verilmesin. O kudsî birinci vazifenin pek çok ehemmiyeti var. Ve بِهِ الظُّلْمَةُ انْجَلَتْ onun hakkında İmam-ı Ali (ra) demiş.</p>
<p>Size iki Ali’nin on dört parça mübarek risalelerini tashih edip posta ile gönderdim. Burada hem beni hem talebeleri şevk ile tam çalıştırdılar. Kastamonu’da imdadıma geldikleri gibi burada dahi o iki kahraman yine imdadıma yetiştiler.</p>
<p><strong>Sâlisen:</strong> Ben burada gerçi pek çok sıkılıyorum. Fakat sizlerin fütursuz çalışmanızı düşündükçe ve iştiyakla beklediğim mülayimane ve tesellikâr mektuplarınızı gördükçe o sıkıntılar gider, bazen sevinçlere inkılab ederler.</p>
<p>Benim mektuplarımı yazan, şimdilik yanıma gerçi gelemiyor fakat şahsî hizmetten başka, Risale-i Nur’a ait üç dört vazifesi var. Onları mükemmel yapıyor. Hem benim hususi işlerimi de kapıya gelip anlar, gider; onları da yapar.</p>
<p><strong>Râbian:</strong> Sair yerlerdeki kardeşlerimiz Asâ-yı Musa yazmasına başlamışlar mı? Bu birinci vazifeyi eskiden yapan ve yanında mevcud bulunan zatlar, bir cilt içine alıp ikinci vazife-i imaniye olan Mu’cizatları zeylleriyle beraber tedarikine başlasınlar veyahut geri kalanlara yardım etsinler. Elinden geldiği kadar güzel ve tashihli yazılmalı.</p>
<p><strong>Hâmisen:</strong> Âlimlerden sonra muallimler dahi risaleye ihtiyaçlarını hissetmeye başladıklarına çok emareler var. Bir emare budur:</p>
<p>İstanbul’da din konferansında okumak niyetiyle Âyetü’l-Kübra Risalesi’ni istemeleridir.</p>
<p>***</p>
<p><a href="#_ftnref1" name="_ftn1">[1]</a> Hâşiye: Merhum Abdullah Çalışkan’dır. Demokrat Partiye, muhalefette iken intisap etmişti.</p>
</div>